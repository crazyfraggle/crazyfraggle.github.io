<html>
  <head>
    <title>Andeby i anderledeslandet</title>
    <link REL=STYLESHEET TYPE="text/css" HREF="../frank.css"> 
 </head>
  <body bgcolor="#ffffff">
  <pre>
<b>From:</b> <font color="#808000">ntb@usit.uio.no (Alf Skjeseth og Bjørn Veseth, NTB)</font>
<b>Newsgroups:</b> <font color="#808000">ntb.innenriks.nytt</font>
<b>Subject:</b> <font color="#808000" size="+2">Andeby i Anderledeslandet</font>
<b>Message-ID:</b> &lt;usit.5714.6963@ntb&gt;
<b>Date:</b> <font color="#808000">28 Aug 1997 09:06:39 +0200</font>
<b>Organization:</b> <font color="#808000">Norsk Telegrambyrå</font>
</pre>
<p>Gjengitt med h&aring;p om NTB's velvilje og samtykke. - Frank</p>
<hr>
<h2 align=center>skråblikk på valgkampen</h2>
<p class=text>
Jens Stoltenberg er Norges onkel Skrue, sier Carl I. Hagen. 
Stoltenberg, akkurat som onkel Skrue, vil bare spare og spare og 
helst ikke bruke noe av pengebingen, hevder partieieren.
</p><br>
<p class=text>
  Bildet av Jens Stoltenberg som en norsk onkel Skrue som stuper 
og bader i oljepengene han ikke vil bruke, har tydeligvis slått 
an blant velgerne. Samtidig har Hagen gitt oss et nytt verktøy 
for politisk analyse: De velkjente alliansene og intrigene i 
Andeby.
</p><p class=text>
  Hagens plassering av Andeby i Anderledeslandet gir også en 
analyse av norsk politikk som effektivt skreller bort det meste 
av valgkampens retorikk og avdekker skumle allianser og motiver.
</p><p class=text>
  For hvis Stoltenberg er Onkel Skrue, hvem er da Carl I. Hagen? 
Det kan umulig bli andre enn Fetter Anton.
</p><p class=text>
  Heldige Anton, med sitt sleske smil og støtt ufortjente suksess, 
mannen som alltid trekker vinnerloddet, uten anstrengelser og til 
Donalds store ergrelse, den velstriglede sjarmøren med sitt 
uanstrengte forhold til lett tjente penger. Han er Andebys Carl 
I. Hagen, (m)anden som trass i aldri sviktende medvind stiller 
med en bakoversveis som overgår selveste Sponheim. Fetter Anton 
kjenner seg direkte igjen i Hagens retorikk: Norge har vunnet i 
Lotto!
</p>
<h3 align=center>Donald</h3>
<p class=text>
  Da er det ikke til å komme forbi at Thorbjørn Jagland må være 
Donald. Ikke helt rettferdig, kanskje, men tilværelsen har aldri 
behandlet Donald mer rettferdig enn den har behandlet Jagland det 
siste året. Thorbjørn har hatt uflaks, forkynte Gro over VGs 
førsteside nylig. Donald har konstant uflaks.
</p><p class=text>
  Donalds store prosjekter, oftest velmente og i egne øyne 
visjonære, faller uten unntak i grus, og minner ikke så lite om 
Jaglands norske hus. Donalds irritable og oppfarende vesen finner 
vi ikke så ofte igjen hos Jagland, men et noe sårt oppsyn og 
uttrykt kvalme over bakoversveis-kameratene kunne Donald lett 
identifisert seg med.
</p><p class=text>
  Da faller de fleste hovedroller på plass, om man gir 
slingringsmonn i overenstemmelse med Andebys diffuse 
slektsforhold. Det passer ikke helt at onkel Skrue (Stoltenberg) 
er yngre enn Donald (Jagland). Men det er i det minste teoretisk 
mulig med en onkel som er yngre enn sin nevø (kanskje spesielt 
hvis man er en hvitstjertet and).
</p>
<h3 align=center>Ole, Dole, Doffen</h3>
<p class=text>  Bondevik, Jakobsen og Sponheim er Ole, Dole, Doffen. Nevøenes 
uklare og ambivalente forhold til Donald  - som samboende 
kritikere, tidvis hjelpende, tidvis rebelske - kan forklare mye 
tåkeprat om allianser. Og snusfornuftens huspostill - 
Hakkespettboken - er deres felleserklæring, som inneholder delvis 
motstridende svar på alle spørsmål.
</p><p class=text>
  At trillingene er de egentlige sentrumskamerater, viser også 
deres uforliknelige evne til å dele setninger mellom seg uten at 
det går ut over  rytmen: - En sentrumsregjering vil gjøre en 
bedre jobb enn  Arbeiderpartiet for gamle, syke og barnefamilian 
(Ole Bondevik) ...- og forsvare folkets nei til unionen og 
bekjempe markedstilpasningen som vil føre til et kaldere samfunn 
(Dole Jakobsen)...- og sørge for bedre kår for småbedriftene som 
er ryggraden i vårt næringsliv (Doffen Sponheim).
</p><p class=text>
  Hetti, Netti og Letti kommer jevnlig i skyggen av de tre 
snakkesalige herrer, en skjebne de i disse tider deler med Anne 
Enger Lahnstein, Valgerd Svarstad Haugland og Kristin Halvorsen. 
Men en skal være varsom med å avskrive niesene, som med fart og 
tæl stundom kan overraske den mest selvbevisste nevø.
</p>
<h3 align=center>Hvem er Snapp?</h3>
<p class=text>
  Det politiske galleri i Andeby vil uunngåelig være preget av 
halve løsninger, som i norsk politikk for øvrig: Det er ikke tvil 
om at Jan Petersen med bravur vil fylle rollen som Snipp (eller 
Snapp), halve den flittige duoen som med inngrodd skepsis til 
offentlige utgifter ikke minst ligger i konstant klammeri med 
Donald, men helst er henvist til perifere strøk rundt Andeby. Det 
er dog uvisst hvem som i så fall er Snapp (eller Snipp).
</p><p class=text>
  Flere biroller faller enkelt på plass. At Gro får rollen som 
Bestemor Duck, den tilbaketrukne moralske autoritet, er umulig å 
komme utenom.
</p><p class=text>
  Petter Smart har sin klare parallell i Per Olaf Lundteigen. Den 
originale oppfinner med sine hjemmelagde kjøretøy og optimistiske 
tro på egne løsninger har mye til felles med den politiske 
hjemmesnekrer Lundteigen, grytidlig ute på sin moped for å 
fabrikere kjøleskap og regne ut din boligskatt med tommestokk.
</p>
<h3 align=center>B-gjengen</h3>

<p class=text>  Det mest oppsiktsvekkende ved denne analysen blir likevel 
avsløringen av B-gjengen. Til nå har B-gjengen opptrådt maskert 
og i varierende antall, med nummer i stedet for navn - noe som 
klart indikerer en tvilsom fortid og lyssky hensikter. Det eneste 
sikre ved B-gjengen er at de konstant er ute etter Onkel Skrues 
pengebinge; selve oljefondet.
</p><p class=text>
  Dermed er det klart hvem som skjuler seg bak B-gjengens masker 
og nummerskilt: Fremskrittspartiet, denne bande av ukjente 
politikere som vil pumpe milliardene ut av Stoltenbergs 
pengebinge.
</p><p class=text>
  Det betyr også at Duck-dynastiet (Arbeiderpartiet og deres 
etablerte støttespillere) står overfor en helt ny utfordring i 
Andebys dramatiske historie: Fetter Anton fremstår nå som 
B-gjengens sanne leder, og den 15. september skal de sprenge seg 
inn i Skrues pengebinge.
</p>
<h3 align=center>Hvordan skal dette gå? Følg med i neste nummer...</h3>
<p>
Copyright &copy;: Norsk Telegrambyrå/USIT</p>
</body>
</html>
