<html>
  <head>
    <title>En julefortelling</title>
    <link REL=STYLESHEET TYPE="text/css" HREF="../frank.css">
  </head>
  <body bgcolor="#ffffff">
    <h2 align=center>Skrevet av Jonas Aleksander Karlsbakk.</h2>
    <p align=center>Hentet fra "Høst-94 En samling tekster fra 
    skriveverkstedet ved HEIMTUN 94/95"</p>
    <p class=text>
      Juletreet står der, pyntet til fest. Pyntet med glitter,
      glasskuler, glassengler, papirkurver og lys. På bordet mellom
      stearinlysene, står det karameller, klementiner, marsipan, nøtter
      og annet julesnadder. Midt på bordet brenner fire store, røde
      parfymerte lys. Et lys for hver søndag i advent. På kjøkkenet
      er alt ryddet pent på plass etter ribben. Alle skittene asjetter
      og gryter er vasket og satt på plass, og alle benker og bord 
      er pyntet med stearinlys og julepynt. På veggen i storstua henger fire
      store adventskalendere. Alle lukene er åpnet. Ute er det mørkt, men 
      allikevel lyst. Nysnøen lyser opp nattemørket og forsterker stillheten
      i julenatten. Gjennom luften seiler tusenvis av store, hvite snøflak,
      og detter lydløst ned på bakken. Langt borte i det fjerne høres en bil,
      kanskje på vei hjem etter en vellykket julefeiring. Inne, under juletreet
      ligger en eneste pakke, en liten avlang pakke med merkelappen
      "Fra Jon Til Jon. God jul og godt nytt år".
    </p>
    <p class=text>
      I sofaen med øynene festet til telefonen sitter en mann. Han er pyntet
      til fest. Nye fine klær, slips, nybarbert og nyklippet hår. Han ser ut 
      til å være i 20-25 års alderen, en ung mann i sin beste alder. Han har 
      ikke engang rukket å få kulemage. Hodet detter fremover, han skjuler 
      ansiktet i hendene. Tårer renner ut mellom fingrene. Han skjelver ganske 
      mye, og hulker hele tiden.
    </p>
    <p class=text>
      Han har sittet her ganske lenge nå, sittet og ventet... Ventet på at
      telefonen skal ringe og at noen skal ønske ham god jul, ventet på at
      noen skal stikke innom for å se hvor fint han har gjort det i huset.
      Komme innom for å ta en øl og slå av en prat. Han har sittet der siden 
      klokka fire. Nå er klokka snart tre. Folk har lagt seg nå. Det er ingen 
      som ringer på denne tiden.
    </p>
    <p class=text>
      Han reiser seg. Går bort til juletreet. Plukker opp pakken og går mot
      trappen. Han pakker opp mens han går opp til andre etasje. 
      Innpakningspapiret faller ned på gulvet og han forsvinner. Det rasler 
      i nøkler, et klikk, enda et klikk... En hagle smeller.
    </p>
    <p class=text>
      Stillheten senker seg over huset. Gjendønningene av smellet, som aldri
      fikk presset seg ut mellom veggene, har gitt seg. Det eneste som kan høres
      er telefonen. Den ringer ganske lenge, men så gir den seg. Han sover 
      sikkert. Det er ingen som er våkne på denne tiden!
    </p>
    <hr>
    <p class=footer>
      <a href="index.no.html">Tilbake til HTMLfiles</a>
    </p>
  </body>
</html>
